---
title: Infosüsteemide hindamine RIHAs - juhend hindajatele
---

## Kuidas toimub RIHAs kooskõlastamine?

### Kooskõlastamiseks esitamine
- RIHAs antakse kooskõlastusi hinnangutena, mis koondatakse aruteludeks
- Infosüsteemi omanikud, kes soovivad kooskõlastust, lisavad enda infosüsteemile uue arutelu
  - Arutelu loomisel valib infosüsteemi omanik millist kooskõlastust ta soovib (asutamiseks, kasutamiseks, andmekoosseisu muutmiseks või lõpetamiseks) ning sellele vastavalt tekib arutelule ka pealkiri
- Pärast arutelu tekitamist saavad kõik RIHA hindajad enda meiliaadressile teate milline infosüsteem millist kooskõlastust soovib
- Seda arutelu ei saa infosüsteemi omanik ise sulgeda, selle **saab sulgeda ainult RIA hindaja**

![RIHA kooskõlastamise protsess](assets/images/data/RIHAs-kooskõlastamine.png "RIHAs kooskõlastamine")

## Millele tuleb hinnang lisada?
Pärast teavituse saamist vaata RIHAst, kas infosüsteem vajab sinu asutuse kooskõlastust. Registreerimisele ilma kooskõlastusmenetlust läbimata kuuluvad riigi infosüsteemi mittekuuluvad andmekogud, mis asutatakse ainult organisatsiooni sisemise töökorralduse vajadusteks või asutustevaheliseks dokumentide menetlemiseks.

Teisisõnu, hinnangu lisamine pole vajalik, kui infosüsteem ei kuulu riigi infosüsteemi ehk pole X-teega liidestatud (sellel väljal näidatakse ka liidestamise kavatsust).

  ![X-teega liidestamata](assets/images/data/not-x-tee.png "Riigi infosüsteemi mitte kuuluv süsteem")

Harva küsitakse kooskõlastust ka infosüsteemidele, mis oma olemuselt on X-tee alamsüsteemid, kuid kirjeldaja on jätnud sellele lisamata asjakohase märksõna ('X-tee alamsüsteem'). Ka sellistele infosüsteemidele pole hinnangu lisamine vajalik. Kui omanik lisab sellele nimetatud märksõna, siis loetakse see RIHAs registreerituks ning selle kirjelduse vastavust nõuetele kontrollib RIA.

  ![X-tee alamsüsteem](assets/images/data/subsystem.png "X-tee alamsüsteem")

## Kuidas hinnangut lisada?
Tee otsus 20 tööpäeva jooksul ja lisa hinnang kooskõlastuse küsimise arutellu. **RIHA rakendus 20 tööpäeva lõppemisest hindajatele meeldetuletusi ei saada.** Kui soovid kooskõlastada märkustega või tingimuslikult, siis lisa märkused või tingimused samuti samasse arutellu otsuse juurde.

Kõiki kooskõlastamiseks esitatud infosüsteeme ja RIHAsse otsuse lisamise tähtpäevi näed [töölaual](https://www.riha.ee/Hinda). Samast saad ka [ülevaate leitud puuduste kohta algatatud aruteludest](https://www.riha.ee/Hinda#aktiivsed-arutelud).

## Puudused dokumentatsioonis
Kui infosüsteemil on puuduseid või nõuetele mittevastavusi, mille tõttu pole võimalik kooskõlastust anda, siis kirjelda **kõik puudused eraldi** aruteludena. Kui infosüsteemi kirjeldusest on infot puudu, mis takistab täieliku ülevaate saamist, siis lisa see samuti eraldi aruteluna, et kasutaja saaks teavet, millist infot on vaja tal veel RIHAsse üles panna.

Puuduste eraldi aruteludena lisamine võimaldab omanikul neid otsast peale lahendama hakata ning järk-järgult kõik puudused kõrvaldada. Eraldi arutelud annavad ka parema ülevaate, kui kaugele on infosüsteemi omanik probleemide lahendamisega jõudnud (aktiivsed ja suletud probleemid on eraldi sakkide all).

![Hindajate tagasiside koondvaade](assets/images/data/issues-list.png "Hindajate tagasiside koondvaade")

Uue puuduse kirjeldamiseks
- Vali _**Lisa uus arutelu**_
- Lisa arutelule probleemi kokkuvõttev ja selge pealkiri
  - Pealkiri on kõikidele kasutajatele nähtav ning seetõttu peaks võtma üldisel tasemel kokku probleemi olemuse.
- Lisa probleemi detailsemalt kirjeldav kommentaar
  - Kommentaaris kirjelda võimalikult täpselt, milles probleem seisneb: kui tegemist on veaga RIHAs olevas kirjelduses/dokumendis, siis anna selle kohta viide. Kui viga on õigusaktis, siis anna selle kohta viide.
  - Lisa võimalusel juhendi viide, mille alusel peaks kasutaja probleemi parandama.
  - _**Salvesta**_

  ![Arutelu lisamine](assets/images/data/new-issue.png "Uue arutelu lisamine")

Arutelu lisamisest teavitab RIHA kõiki infosüsteemile lisatud kontaktisikuid. RIA on kirjeldajate koolitusmaterjalides andnud [soovituse](https://moodle.ria.ee/mod/page/view.php?id=665), et infosüsteemi omanik lisaks kontaktisikuks ka RIHAs muutmisõigust omava isiku. Kui arutelusse lisatakse uusi kommentaare, siis saadetakse need arutelus osalejate (algataja ja kommenteerijad) meiliaadressile. Teavituses on ka otseviide arutelule, kus saab lisada uusi kommentaare.

Sinu poolt lisatud uusi arutelusid on võimalik sulgeda nii infosüsteemi omanikul kui ka kõigil kooskõlastajatel. Suletud arutelu uuesti avada pole võimalik. Oleme siiski omanikele soovitanud, et puuduse kohta algatatud arutelu sulgeks selle algatanud hindaja (pärast seda, kui on tutvunud esitatud lahenduse või selgitusega ning ka tema hinnangul on probleem lahendatud). Ära unusta algatatud arutelusid sulgeda. Pea meeles, et ülevaate leitud puuduste kohta algatatud aruteludest leiad [töölaualt](https://www.riha.ee/Hinda#aktiivsed-arutelud).

## Mis juhtub pärast 20 tööpäeva möödumist?
**20 tööpäeva pärast kooskõlastuse küsimist** sulgeb RIA hindaja kooskõlastuse küsimise arutelu.
  - Kui kõik hindajad on andnud kooskõlastava otsuse, siis lisab RIA hindaja ka kommentaari, et infosüsteem on **kooskõlastatud**. Puuduse kohta algatatud arutelu jääb avatuks (aktiivseks) kuni puudus on kõrvaldatud.
  - Kui vähemalt üks lisatud otsustest on mittekooskõlastamine või läbi vaatamata jätmine puuduliku dokumentatsiooni tõttu, siis loetakse infosüsteem **mittekooskõlastatuks**.
  
![Kooskõlastamise koondotsus](assets/images/data/approved-system.png "Kooskõlastamise koondotsus")

### Kui infosüsteem ei saa kooskõlastust
Sel juhul jäävad leitud puudused aruteludena aktiivseteks. Infosüsteemi omanik peab kirjeldatud puudused kõrvaldama ja seejärel infosüsteemi uuesti kooskõlastamisele esitama. Sõltumata sellest, kas eelmisel korral mõni hindaja kooskõlastas või mitte, peavad kõik hindajad lisama uue otsuse.


