---
title: X-tee alamsüsteemi abi
---

## Kuidas muuta X-tee alamsüsteemi andmeid RIHAs?

### Eeltegevused

- Mine [RIHA avalehele](https://www.riha.ee/) ja vajuta "Logi sisse"
- Kontrolli paremalt ülalt, mis rollis oled. Valitud peaks olema asutus, mille alla soovid alamsüsteemi registreerida. Vajadusel vaheta enda rolli, vajutades üleval paremas nurgas enda nime peale.
  - kui sinuga pole seotud ühtegi asutust, vaata juhendit [siit](/RIHA-oigused-haldamine) 

### Uue alamsüsteemi kirjeldamine
*X-tee toodangukeskkonna alamsüsteem tuleb RIHAs registreerida enne registreerimistaotluse esitamist turvaserveris.*

- Vajuta avalehel X-teega liitumise kastis [Alustan](https://www.riha.ee/Kirjelda/Uus)
- Lisa uue alamsüsteemi andmed
  - Nimi – Mis alamsüsteemiga on tegu? (Nimetus võiks sisaldada sõna „X-tee alamsüsteem“)
  - Lühinimi – kujul *_asutuse registrikood – nimetus_* . Lühinimi võib sisaldada ainult ladina tähti (mitte täpitähti), numbreid, punkti ja miinusmärki. Nt *12345678-riha*.
  - Infosüsteemi eesmärk – Miks alamsüsteem luuakse? Milliste infosüsteemidega on alamsüsteem seotud? Kes majutab turvaserverit?
  - Salvesta

- Pärast salvestamist avaneb loodud alamsüsteemi detailvaade ja on võimalik muuta alamsüsteemi andmeid: näiteks valida uus lühinimi, muuta eesmärki või alamsüsteemi nime.
- Kui mingil põhjusel sai valitud vale lühinimi, siis ei ole vaja alamsüsteemi registreerimist uuesti alustada, vaid tuleb muuta juba alustatud süsteemi andmeid.

### X-tee alamsüsteemi kirjelduse täiendamine

- Infosüsteemi märksõnade lahtrisse kirjuta *X-tee alamsüsteem*
  - [Andmeteenuseid vahendava alamsüsteemi](https://moodle.ria.ee/mod/page/view.php?id=382) korral kirjuta märksõnade lahtrisse lisaks *Andmeteenuste vahendamine* ja lisa dokumentatsiooni plokki **andmeteenuste vahendamise kord** ([loe, mida kord peab sisaldama](https://www.riigiteataja.ee/akt/127092016004#para13lg2))
- Vali dokumentide paneeli ülaosast MUUDA ning vajadusel lisa tehnilise dokumentatsiooni viited
  - Eraõiguslik X-tee liige, kelle infosüsteem ei ole avaliku teabe seaduse tähenduses andmekogu ja kelle infosüsteemi ei kasutata avaliku teenuse osutamiseks, peab lisama dokumentide alla ettevõtte esindusõigusliku isiku digitaalselt allkirjastatud [nõuetele vastavuse kinnitus](https://github.com/e-gov/RIHA-Help/raw/master/docs/xtee_nouetele_vastavus_kinnitus.pdf). Volitatud esindusõiguse puhul lisa digidoc konteinerisse enne dokumendi allkirjastamist juurde ka volikiri või lisa volikiri eraldi failina.
  - Kirjuta dokumendi nimi ja veebiviide või lisa dokument manusena > LISA > SALVESTA
- Vali kontaktide paneeli ülaosast MUUDA ning lisa kontaktisikud: alamsüsteemi toimimise eest vastutav füüsiline isik ja alamsüsteemi teenindava turvaserveri administraatori kontaktandmed
  - Kirjuta nimi ja meiliaadress (mõlemad kohustuslikud) > LISA > SALVESTA
  - _Kontaktisikuid näevad vaid sisselogitud kasutajad_
  - _Kontaktisikutele saadetakse iga kuu alamsüsteemi kasutusraport, mis näitab kes ja kui palju alamsüsteemi on kasutanud ning kas ja kui palju alamsüsteemist päringuid teistesse alamsüsteemidesse välja läheb (rohkem infot leiab [raportite lugemisjuhendist](https://github.com/ria-ee/X-Road-opmonitor/blob/master/docs/user_guide/ug_reports_et.md))._
- Kui X-tee alamsüsteemi staatuseks on märgitud *Kasutusel* ja märksõna väljal on *X-tee alamsüsteem* ja/või *Andmeteenuste vahendamine*, siis on X-tee alamsüsteem RIHAs registreeritud

X-tee alamsüsteemi kirjelduse korrektsust RIHAs kontrollib X-tee keskus turvaserveri liidese kaudu esitatud alamsüsteemi registreerimise taotluse menetlemisel. **X-tee keskus ei registreeri sellist alamsüsteemi, mida pole RIHAs või mille kirjeldus pole RIHAs täielik.**

Kui X-tee keskus tuvastab RIHAs alamsüsteemi kirjelduses puuduse, siis algatab ta RIHAs arutelu (alamsüsteemile märgitud kontaktisikut teavitatakse e-kirjaga), milles kirjeldab leitud puudused ja selgitab kuidas neid kõrvaldada (kirjeldust muuta saab organisatsiooni RIHA kirjeldaja). X-tee keskus rahuldab turvaserveri liidese kaudu esitatud alamsüsteemi registreerimise taotluse pärast seda, kui alamsüsteemi omanik on kõrvaldanud arutelus kirjeldatud puudused.

### X-tee alamsüsteemide haldamine

- Kõik sinu asutuse poolt registreeritud alamsüsteemid ja infosüsteemid leiad [Minu infosüsteemide](https://www.riha.ee/Kirjelda) nimekirjast

