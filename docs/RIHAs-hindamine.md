---
title: Infosüsteemide hindamine RIHAs
---

## Kuidas toimub uues RIHAs kooskõlastamine?

RIHAs antakse kooskõlastusi hinnangutena, mis koondatakse aruteludeks.
Aruteludes saab küsida täpsemat nõu kooskõlastajalt või vastata konkreetsele küsimusele, mis kooskõlastajal tekkis. Arutelude kommentaarid on nähtavad infosüsteemi omanikule ning kõigile RIHA hindajatele, avalikust vaatest need nähtavad ei ole.
RIHA arutelu tohib sulgeda vaid siis kui probleem saab infosüsteemis lahendatud.

## Kuidas infosüsteem kooskõlastamiseks esitada?

Kui oled enda infosüsteemi kirjeldamise lõpetanud ning soovid sellele kooskõlastust saada, siis toimi järgmiselt:

- Liigu **Hindajate tagasiside** plokki
- Vali **Lisa uus arutelu**
- Sisesta arutelu pealkirjaks **Infosüsteemil puudub kooskõlastus**
- Sisesta kommentaariks, millises etapis soovid infosüsteemile kooskõlastust saada (asutamiseks / kasutusele võtmiseks / andmekoosseisu muutmiseks / lõpetamiseks)
- Anna teada help@ria.ee, et soovid enda infosüsteemile kooskõlastust

RIA edastab kooskõlastamise soovi kõikidele RIHA hindajatele, kes vaatavad sinu infosüsteemi üle 20 tööpäeva jooksul.
Infosüsteemi kooskõlastavad RIA, AKI, Maa-amet, Statistikaamet. Arhiiviväärtuslikke infosüsteeme kooskõlastab ka Rahvusarhiiv.

- Kui infosüsteemil on puuduseid, siis lisavad RIHA hindajad puuduste kohta eraldi arutelu. Senikaua kuni RIHA hindajad pole andnud enda kooskõlastust, siis ei ole ka infosüsteem korras ning seda asutada/kasutusele võtta/lõpetada või selle andmekoosseisu muuta ei tohi.
- Kui oled puuduse kõrvaldanud, siis lisa ka peamisesse kooskõlastamise arutelusse (pealkirjaga "Infosüsteemil puudub kooskõlastus") selle kohta kommentaar, milles kirjelda lühidalt, millised muudatused infosüsteemis või dokumentatsioonis tegid.
- Kui infosüsteemil puuduseid ei ole, siis lisavad kooskõlastajad sinu algatatud arutelu alla kommentaari, et on infosüsteemi üle vaadanud ja kooskõlastanud.

## Millal infosüsteeme kooskõlastatakse?

Infosüsteeme, mis on andmekogud, kooskõlastatakse:
- enne asutamist
- enne kasutusele võttu
- enne andmekoosseisu muutmist
- enne lõpetamist
